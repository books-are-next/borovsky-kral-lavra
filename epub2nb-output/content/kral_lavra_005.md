---
hiddenTitle: true
contentType: prose
---

<section>

> Byltě jednou jeden  
> starý dobrý král,  
> ale je to dávno,  
> taky od Čech dál,  
> troje moře, devatery hory  
> dělí ten kraj od české komory,  
> kde on panoval.

> Bylť král irský Lávra,  
> povím zkrátka vám,  
> a já o tom králi  
> pěknou píseň znám.  
> Nalej, stará, čerstvého do číše,  
> a vy, kluci, poslouchejte tiše,  
> já ji zazpívám.

> Posud krále Lávru  
> chválí irský lid,  
> nebyl ani tyran,  
> nebyl taky Žid,  
> nenabíjel cizím svoji kasu,  
> rekrutýrkou nesužoval chasu,  
> nedal chudé dřít.

> Jenom jednu slabost  
> ten král dobrý měl,  
> že jest na holiče  
> tuze zanevřel,  
> dal se holit jenom jednou v roce,  
> dlouhé vlasy po krku široce  
> nosil jak roj včel.

> Horší ještě bylo:  
> vždy na letnice,  
> jak očistil holič  
> královské líce,  
> čekala jej podivná odplata,  
> nic na stříbře, ale skrze kata,  
> to šibenice!

> Divili se lidé,  
> mrzela je dost  
> na tom dobrém králi  
> tato ukrutnost;  
> však co král chce, zdrávoť pro poddané,  
> tak po letech zvykli si Irčané  
> na tu podivnost.

> Jenom holičové  
> zvyknout nemohli,  
> na šibenici je  
> špatné pohodlí;  
> než co dělat? Nic jim nezbývalo  
> leda trpět, neb jich bylo málo  
> na rebelii.

> Každý rok, když táhlo  
> již na letnice,  
> sebral se bradýřský  
> cech do radnice;  
> tam chudáci smutně los metali,  
> komu padne holit bradu králi  
> a — šibenice.

> Padl los, ach, padl:  
> letos Kukulín  
> bude holit krále,  
> staré vdovy syn.  
> Jak to stará vdova uslyšela,  
> omdlévala ustrašená celá:  
> „Ach, můj Kukulín!“

> Již posloužil králi,  
> již ho vede kat,  
> ukrutnou odměnu  
> za tu službu brát:  
> tu se matka skrze zástup tlačí,  
> spěchá, co jí staré síly stačí,  
> zaň orodovat.

> „Králi, pane králi,  
> syn můj jedinej,  
> pro Boha tě prosím,  
> slitování měj!  
> Co si počnu, já ubohá vdova?  
> Raděj sama umřít jsem hotova,  
> jen mi syna dej!“

> „Králi, milost, pane,  
> jest to lidský cit,  
> nevinného hocha  
> katem utratit?  
> Muž můj padnul v službě tvého dvoru,  
> a ty chceš mou jedinkou podporu  
> hanebně mi vzít?“

> „Jestliže ty, králi,  
> dobré srdce máš,  
> jistě každoročně  
> jednou blázníváš:  
> pro nic za nic, pro královské vousy,  
> kat člověka bez viny zardousí,  
> to jsi otec náš?“

> Král se na ty řeči  
> velmi zastyděl,  
> ale ještě více  
> slitování měl;  
> nezlobil se, vzdychnul jen hluboko,  
> dobré srdce tisklo slzu v oko,  
> zastavit velel.

> Všem se kázal vzdálit,  
> jen sám Kukulín,  
> povolán ku králi,  
> bledý jako stín.  
> Král tu sedí, na klíně korunu:  
> „Přistup, synku, blíže sem ke trůnu  
> i pod baldachýn.“

> „Přísahej, že smlčíš  
> na věčné časy,  
> co jsi na mé hlavě  
> viděl pod vlasy;  
> pak se tobě neublíží v ničem  
> a ty budeš mým dvorním holičem  
> po všechny časy.“

> Rád přísahal mladík  
> a byl propuštěn  
> zvěstovati matce,  
> jak jest povýšen;  
> pak holíval obden králi líce  
> a již žádný holič na letnice  
> nebýval věšen.

> Těšili se lidé,  
> že ten dobrý král  
> jedinou svou chybu  
> vymluvit si dal,  
> více však než celý národ irský  
> počestný cech holičsko-bradýřský  
> si to liboval.

> Stojí mladý holič  
> v dvorském obroku,  
> raduje se matka  
> z toho pokroku;  
> jasné hvězdy na fraku se třpytí,  
> zlaté porty, vyšívané kvítí,  
> břitva po boku.

> Než co platí hvězdy,  
> zlaté třepení,  
> když srdéčko trápí  
> ostré hryzení:  
> nevyjevit nic po věčné časy,  
> co vidívá králi pod vlasy  
> vždy při holení!

> Husy štěbetají,  
> tichá je labuť,  
> kdo chce tajnost smlčet,  
> holičem nebuď:  
> holičovi vědomosti škubou,  
> než je poví, přenáramně hubou:  
> jazejček je rtuť!

> „Ach, můj milý synu,  
> co tě sužuje?  
> Ve dne nemáš stání,  
> v noci pokoje;  
> bývals vesel, teď ti líčko vadne,  
> mladé tělo den ode dne chřadne,  
> pověz, co ti je?“

> „Má milá matičko,  
> ach, pomoc žádná!“  
> „Můj milý synáčku,  
> moc zví, kdo se ptá;  
> v černém lese bydlí poustevníček,  
> ten má od všech lidských srdcí klíček,  
> on ti radu dá.“

> Pravil starý v lese:  
> „Dobře znám tvůj kříž,  
> synku, ty jsi holič  
> a tajemství víš.  
> Ty je nesmíš povědít žádnému,  
> neulehčíš ale srdci svému,  
> až to vyslovíš.

> Blíže u Viklova  
> na stoku dvou řek  
> stojí dutá vrba  
> třetí lidský věk;  
> všeptej do ní v tiché noční době  
> své tajemství, a ulevíš sobě,  
> jiný nemám lék.“

> Hned tu noc se holič  
> z domu vypravil,  
> zkusit, co mu stařec  
> v lese poradil,  
> a našeptal do vrby hltavě,  
> co král Lávra skrývá na své hlavě;  
> pak se uzdravil.

> Po tom uzdravení  
> prošel krátký čas,  
> tu strojil král Lávra  
> hlučný dvorní kvas,  
> z celé země paničky a páni  
> sjeli jsou se k tomu hodování  
> na králův rozkaz.

> A po hodování  
> velikánský sál  
> hladce voskovaný  
> čekal již na bál;  
> ještě k tomu na tu dvorní švandu  
> nejslavnější karlovarskou bandu  
> objednal si král.

> Po Češích je doma  
> vždycky malý sled,  
> ale všude jinde  
> naplňují svět:  
> muzikanty, jezdce, harfenice,  
> ouředníky, sirky ze Sušice  
> najdeš všude hned.

> Táhli hudci k bálu,  
> až pan Červíček  
> samým kvapem ztratil  
> z basy kolíček,  
> a když přišli k viklovskému brodu,  
> zpozoroval tu svou velkou škodu  
> na stoku dvou řek.

> Tam u duté vrby  
> s basou smutně stál:  
> „Půjdu-li ho hledat,  
> promeškáme bál!“  
> Uříz z vrby větev na kolíček;  
> co způsobí, o tom pan Červíček  
> nic se nenadál.

> Způsobil tam s basou  
> králi čistou věc,  
> jak na bále pustil  
> po strunách smyčec,  
> tu řve basa, až všechno přehluší:  
> „Král Lávra má dlouhé oslí uši,  
> král je ušatec!“

> Král dal hned Červíčka  
> s basou vyhodit,  
> bylo však již pozdě  
> basu oběsit,  
> a tajemství, pro něž lazebníci  
> umírali jsou na šibenici,  
> rozneslo se v lid.

> Co nyní celý svět  
> věděl od basy,  
> nebylo nic platno  
> skrývat pod vlasy,  
> tak král Lávra nosil po tom bálu  
> svoje dlouhé uši bez futrálu  
> po všechny časy.

> A po krátké době,  
> když utich povyk,  
> líbil se přec lidu  
> dobrý panovník,  
> zdálo se jim, že ty dlouhé uši  
> právě dobře ke koruně sluší,  
> všechno může zvyk!

> Tu je konec písně.  
> Zdráv buď Lávra král!  
> Kukulín ho vždycky  
> holil a stříhal,  
> neb to nikdy najevo nevyšlo,  
> jak tajemství až do basy přišlo  
> a z basy na bál.

> Není každá vrba  
> jako viklovská,  
> ani každá basa  
> jak červíčkovská,  
> a když tě co na jazyku svrbí,  
> našeptej to jen do staré vrby,  
> dceruško drahá.

</section>
