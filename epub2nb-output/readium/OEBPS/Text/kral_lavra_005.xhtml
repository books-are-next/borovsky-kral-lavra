<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kral_lavra-1</title>
		<link href="../Styles/kral_lavra_idstyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="kral_lavra" xml:lang="cs-CZ">
<div><p class="MLP-verse--0-12 para-style-override-1">&nbsp;</p>
<p class="MLP-verse--0-12 para-style-override-1">&nbsp;</p>
<p class="MLP-verse--0-12 para-style-override-1">Byltě jednou jeden<br/>starý dobrý král,<br/>ale je to dávno,<br/>taky od Čech dál,<br/>troje moře, devatery hory<br/>dělí ten kraj od české komory,<br/>kde on panoval.</p>
			<p class="MLP-verse--0-12 para-style-override-1">Bylť král irský Lávra,<br/>povím zkrátka vám,<br/>a já o tom králi<br/>pěknou píseň znám.<br/>Nalej, stará, čerstvého do číše,<br/>a vy, kluci, poslouchejte tiše,<br/>já ji zazpívám.</p>
			<p class="MLP-verse--0-12 para-style-override-1">Posud krále Lávru<br/>chválí irský lid,<br/>nebyl ani tyran,<br/>nebyl taky Žid,<br/>nenabíjel cizím svoji kasu,<br/>rekrutýrkou nesužoval chasu,<br/>nedal chudé dřít.</p>
			<p class="MLP-verse--0-12 para-style-override-1">Jenom jednu slabost<br/>ten král dobrý měl,<br/>že jest na holiče<br/>tuze zanevřel,<br/>dal se holit jenom jednou v roce,<br/>dlouhé vlasy po krku široce<br/>nosil jak roj včel.</p>
			<p class="MLP-verse--0-12 para-style-override-1">Horší ještě bylo:<br/>vždy na letnice,<br/>jak očistil holič<br/>královské líce,<br/>čekala jej podivná odplata,<br/>nic na stříbře, ale skrze kata,<br/>to šibenice!</p>
			<p class="MLP-verse--0-12 para-style-override-1">Divili se lidé,<br/>mrzela je dost<br/>na tom dobrém králi<br/>tato ukrutnost;<br/>však co král chce, zdrávoť pro poddané,<br/>tak po letech zvykli si Irčané<br/>na tu podivnost.</p>
			<p class="MLP-verse--0-12 para-style-override-1">Jenom holičové<br/>zvyknout nemohli,<br/>na šibenici je<br/>špatné pohodlí;<br/>než co dělat? Nic jim nezbývalo<br/>leda trpět, neb jich bylo málo<br/>na rebelii.</p>
			<p class="MLP-verse--0-12 para-style-override-1">Každý rok, když táhlo<br/>již na letnice,<br/>sebral se bradýřský<br/>cech do radnice;<br/>tam chudáci smutně los metali,<br/>komu padne holit bradu králi<br/>a — šibenice.</p>
			<p class="MLP-verse--0-12 para-style-override-1">Padl los, ach, padl:<br/>letos Kukulín<br/>bude holit krále,<br/>staré vdovy syn.<br/>Jak to stará vdova uslyšela,<br/>omdlévala ustrašená celá:<br/>„Ach, můj Kukulín!“</p>
			<p class="MLP-verse--0-12 para-style-override-1">Již posloužil králi,<br/>již ho vede kat,<br/>ukrutnou odměnu<br/>za tu službu brát:<br/>tu se matka skrze zástup tlačí,<br/>spěchá, co jí staré síly stačí,<br/>zaň orodovat.</p>
			<p class="MLP-verse--0-12 para-style-override-1">„Králi, pane králi,<br/>syn můj jedinej,<br/>pro Boha tě prosím,<br/>slitování měj!<br/>Co si počnu, já ubohá vdova?<br/>Raděj sama umřít jsem hotova,<br/>jen mi syna dej!“</p>
			<p class="MLP-verse--0-12 para-style-override-1">„Králi, milost, pane,<br/>jest to lidský cit,<br/>nevinného hocha<br/>katem utratit?<br/>Muž můj padnul v službě tvého dvoru,<br/>a ty chceš mou jedinkou podporu<br/>hanebně mi vzít?“</p>
			<p class="MLP-verse--0-12 para-style-override-1">„Jestliže ty, králi,<br/>dobré srdce máš,<br/>jistě každoročně<br/>jednou blázníváš:<br/>pro nic za nic, pro královské vousy,<br/>kat člověka bez viny zardousí,<br/>to jsi otec náš?“</p>
			<p class="MLP-verse--0-12 para-style-override-1">Král se na ty řeči<br/>velmi zastyděl,<br/>ale ještě více<br/>slitování měl;<br/>nezlobil se, vzdychnul jen hluboko,<br/>dobré srdce tisklo slzu v oko,<br/>zastavit velel.</p>
			<p class="MLP-verse--0-12 para-style-override-1">Všem se kázal vzdálit,<br/>jen sám Kukulín,<br/>povolán ku králi,<br/>bledý jako stín.<br/>Král tu sedí, na klíně korunu:<br/>„Přistup, synku, blíže sem ke trůnu<br/>i pod baldachýn.“</p>
			<p class="MLP-verse--0-12 para-style-override-1">„Přísahej, že smlčíš<br/>na věčné časy,<br/>co jsi na mé hlavě<br/>viděl pod vlasy;<br/>pak se tobě neublíží v ničem<br/>a ty budeš mým dvorním holičem<br/>po všechny časy.“</p>
			<p class="MLP-verse--0-12 para-style-override-1">Rád přísahal mladík<br/>a byl propuštěn<br/>zvěstovati matce,<br/>jak jest povýšen;<br/>pak holíval obden králi líce<br/>a již žádný holič na letnice<br/>nebýval věšen.</p>
			<p class="MLP-verse--0-12 para-style-override-1">Těšili se lidé,<br/>že ten dobrý král<br/>jedinou svou chybu<br/>vymluvit si dal,<br/>více však než celý národ irský<br/>počestný cech holičsko-bradýřský<br/>si to liboval. </p>
			<p class="MLP-verse--0-12 para-style-override-1">Stojí mladý holič<br/>v dvorském obroku,<br/>raduje se matka<br/>z toho pokroku;<br/>jasné hvězdy na fraku se třpytí,<br/>zlaté porty, vyšívané kvítí,<br/>břitva po boku.</p>
			<p class="MLP-verse--0-12 para-style-override-1">Než co platí hvězdy,<br/>zlaté třepení,<br/>když srdéčko trápí<br/>ostré hryzení:<br/>nevyjevit nic po věčné časy,<br/>co vidívá králi pod vlasy<br/>vždy při holení!</p>
			<p class="MLP-verse--0-12 para-style-override-1">Husy štěbetají,<br/>tichá je labuť,<br/>kdo chce tajnost smlčet,<br/>holičem nebuď:<br/>holičovi vědomosti škubou,<br/>než je poví, přenáramně hubou:<br/>jazejček je rtuť!</p>
			<p class="MLP-verse--0-12 para-style-override-1">„Ach, můj milý synu,<br/>co tě sužuje?<br/>Ve dne nemáš stání,<br/>v noci pokoje;<br/>bývals vesel, teď ti líčko vadne,<br/>mladé tělo den ode dne chřadne,<br/>pověz, co ti je?“</p>
			<p class="MLP-verse--0-12 para-style-override-1">„Má milá matičko,<br/>ach, pomoc žádná!“ <br/>„Můj milý synáčku,<br/>moc zví, kdo se ptá;<br/>v černém lese bydlí poustevníček,<br/>ten má od všech lidských srdcí klíček,<br/>on ti radu dá.“</p>
			<p class="MLP-verse--0-12 para-style-override-1">Pravil starý v lese:<br/>„Dobře znám tvůj kříž,<br/>synku, ty jsi holič<br/>a tajemství víš.<br/>Ty je nesmíš povědít žádnému,<br/>neulehčíš ale srdci svému,<br/>až to vyslovíš.</p>
			<p class="MLP-verse--0-12 para-style-override-1">Blíže u Viklova<br/>na stoku dvou řek<br/>stojí dutá vrba<br/>třetí lidský věk;<br/>všeptej do ní v tiché noční době<br/>své tajemství, a ulevíš sobě,<br/>jiný nemám lék.“</p>
			<p class="MLP-verse--0-12 para-style-override-1">Hned tu noc se holič<br/>z domu vypravil,<br/>zkusit, co mu stařec<br/>v lese poradil,<br/>a našeptal do vrby hltavě,<br/>co král Lávra skrývá na své hlavě;<br/>pak se uzdravil.</p>
			<p class="MLP-verse--0-12 para-style-override-1">Po tom uzdravení<br/>prošel krátký čas,<br/>tu strojil král Lávra<br/>hlučný dvorní kvas,<br/>z celé země paničky a páni<br/>sjeli jsou se k tomu hodování<br/>na králův rozkaz.</p>
			<p class="MLP-verse--0-12 para-style-override-1">A po hodování<br/>velikánský sál<br/>hladce voskovaný<br/>čekal již na bál;<br/>ještě k tomu na tu dvorní švandu<br/>nejslavnější karlovarskou bandu<br/>objednal si král.</p>
			<p class="MLP-verse--0-12 para-style-override-1">Po Češích je doma<br/>vždycky malý sled,<br/>ale všude jinde<br/>naplňují svět:<br/>muzikanty, jezdce, harfenice,<br/>ouředníky, sirky ze Sušice<br/>najdeš všude hned.</p>
			<p class="MLP-verse--0-12 para-style-override-1">Táhli hudci k bálu,<br/>až pan Červíček<br/>samým kvapem ztratil<br/>z basy kolíček,<br/>a když přišli k viklovskému brodu,<br/>zpozoroval tu svou velkou škodu<br/>na stoku dvou řek.</p>
			<p class="MLP-verse--0-12 para-style-override-1">Tam u duté vrby<br/>s basou smutně stál:<br/>„Půjdu-li ho hledat,<br/>promeškáme bál!“<br/>Uříz z vrby větev na kolíček;<br/>co způsobí, o tom pan Červíček<br/>nic se nenadál.</p>
			<p class="MLP-verse--0-12 para-style-override-1">Způsobil tam s&nbsp;basou<br/>králi čistou věc,<br/>jak na bále pustil<br/>po strunách smyčec,<br/>tu řve basa, až všechno přehluší:<br/>„Král Lávra má dlouhé oslí uši,<br/>král je ušatec!“</p>
			<p class="MLP-verse--0-12 para-style-override-1">Král dal hned Červíčka<br/>s basou vyhodit,<br/>bylo však již pozdě<br/>basu oběsit,<br/>a tajemství, pro něž lazebníci<br/>umírali jsou na šibenici,<br/>rozneslo se v lid.</p>
			<p class="MLP-verse--0-12 para-style-override-1">Co nyní celý svět<br/>věděl od basy,<br/>nebylo nic platno<br/>skrývat pod vlasy,<br/>tak král Lávra nosil po tom bálu<br/>svoje dlouhé uši bez futrálu<br/>po všechny časy.</p>
			<p class="MLP-verse--0-12 para-style-override-1">A po krátké době,<br/>když utich povyk,<br/>líbil se přec lidu<br/>dobrý panovník,<br/>zdálo se jim, že ty dlouhé uši<br/>právě dobře ke koruně sluší,<br/>všechno může zvyk!</p>
			<p class="MLP-verse--0-12 para-style-override-1">Tu je konec písně.<br/>Zdráv buď Lávra král!<br/>Kukulín ho vždycky<br/>holil a stříhal,<br/>neb to nikdy najevo nevyšlo,<br/>jak tajemství až do basy přišlo<br/>a z basy na bál.</p>
			<p class="MLP-verse--0-12 para-style-override-1">Není každá vrba<br/>jako viklovská,<br/>ani každá basa<br/>jak červíčkovská,<br/>a když tě co na jazyku svrbí,<br/>našeptej to jen do staré vrby,<br/>dceruško drahá.</p>
			<p class="Normal para-style-override-2"><span></span></p>
		</div>
</body>
</html>